# Unix

UNIX és un sistema operatiu creat el 1969 a l'empresa AT&T Bell, amb la participació de Ken Thompson, Dennis Ritchie i Douglas McIlroy, entre altres. Hi ha un estàndard ISO per sistemes Unix i similars, anomenat POSIX.[1][2]
Genealogia simplificada dels derivats de Unix i clònics.

Unix es va desenvolupar com a successor del sistema Multics. Es va dissenyar seguint la filosofia següent:

- Cada programa o eina acompleix una única finalitat, però ho fa bé.
- Les eines s'han de poder combinar entre elles.
- Cal utilitzar un format textual per a l'entrada i la sortida dels programes, per assegurar la legibilitat i compatibilitat de les dades.

Unix es va fer molt popular a les universitats. Al cap dels anys, van anar sortint moltes variants comercials d'Unix. Actualment, SCO és la propietària legal del codi Unix original, i la marca Unix és propietat de The Open Group.

A més dels sistemes Unix comercials, existeixen diversos sistemes operatius basats en la filosofia i els estàndards d'Unix. Els més coneguts són Linux (que aprofita les eines GNU) i els derivats de BSD. Tot i que no es poden anomenar *Unix* per raons legals, a efectes pràctics funcionen com a sistemes Unix. 